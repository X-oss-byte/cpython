---
title: Розумні контракти
description: Нетехнічне знайомство з розумними контрактами
lang: uk
---

# Коротко про розумні контракти {#introduction-to-smart-contracts}

Розумні контракти є основними будівельними блоками для [програм Ethereum](/dapps/). Це комп’ютерні програми, збережені в блокчейні, які дають змогу перетворювати традиційні контракти на їх цифрові аналоги. Розумні контракти дуже логічні та виконуються в разі відповідності конкретній структурі. Це означає, що вони поводяться точно так, як запрограмовано, і не можуть бути змінені.

Термін «розумний контракт» ввів Нік Шабо. У 1994 році він написав [введення в концепцію](https://www.fon.hum.uva.nl/rob/Courses/InformationInSpeech/CDROM/Literature/LOTwinterschool2006/szabo.best.vwh.net/smart.contracts.html), а в 1996 році — [дослідження можливостей розумних контрактів](https://www.fon.hum.uva.nl/rob/Courses/InformationInSpeech/CDROM/Literature/LOTwinterschool2006/szabo.best.vwh.net/smart_contracts_2.html).

Нік Шабо уявляв цифровий ринок, побудований на цих автоматичних і криптографічно захищених процесах. Площину, де транзакції та бізнес-процедури не потребуватимуть довіри та відбуватимуться без посередників. Розумні контракти в Ethereum втілюють це бачення в життя.

## Що таке контракти? {#what-are-contracts}

Ви, мабуть, думаєте: _«Я не юрист! Навіщо мені перейматися контрактами?»_. У більшості людей контракти асоціюються з довжелезними угодами або нудними юридичними документами.

Контракти — це всього лиш домовленості. Тобто будь-яка форма домовленості може бути затверджена в умовах контракту. Усні домовленості або контракти на папері прийнятні для багатьох справ, але вони мають недоліки.

### Довіра та контракти {#trust-and-contracts}

Одна з найбільших проблем, пов’язаних із традиційними контрактами, — зобов’язання довірених осіб виконувати їх положення.

Розгляньмо приклад.

Аня та Борис влаштовують велозмагання. Скажімо, Аня закладається на 100 гривень, що вона переможе. Борис упевнений, що переможцем стане він, і погоджується на парі. Зрештою, Аня фінішує набагато швидше, ніж Борис, і стає очевидним переможцем. Але Борис відмовляється платити, стверджуючи, що Аня схитрувала.

Цей простенький приклад ілюструє проблему будь-якого звичайного контракту. Навіть якщо умови будуть виконані (ви переможете у велозмаганні), вам усе одно потрібно довіряти іншій особі щодо виконання умов контракту (виплати грошей за парі).

## Розумні контракти {#smart-contracts}

Розумні контракти оцифровують домовленості, перетворюючи їх умови на комп’ютерний код, який автоматично запускається в разі виконання умов контракту.

### Цифровий торговий автомат {#vending-machine}

Розумний контракт можна порівняти з торговим автоматом, механізм роботи якого дійсно схожий — виконання конкретних дій із вхідними даними гарантують заздалегідь визначені результати.

- Ви вибираєте продукт.
- Торговий автомат повідомляє суму, необхідну для його купівлі.
- Ви платите відповідну суму.
- Торговий автомат перевіряє правильність сплаченої суми.
- Торговий автомат видає вибраний продукт.

Торговий автомат видасть бажаний продукт лише після виконання всіх вимог. Якщо ви не виберете продукт або не внесете достатньо грошей, торговий автомат не видасть ваш продукт.

### Автоматичне виконання {#automation}

Однією з найбільших переваг розумних контрактів перед звичайними є те, що результат автоматично виконується в разі реалізації умов контракту. Не потрібно чекати, поки людина виконає результат. Інакше кажучи, розумні контракти усувають необхідність довіряти.

Наприклад, ви можете написати розумний контракт, який утримуватиме кошти на умовному депонуванні для дитини, даючи їй змогу зняти їх після настання певної дати. Якщо дитина спробує зняти кошти до зазначеної дати, розумний контракт не буде виконано. Або ви можете укласти контракт, який автоматично надаватиме вам цифрову версію права власності на автомобіль після внесення оплати продавцю.

### Передбачувані результати {#predictability}

Людський фактор є одним із найбільших недоліків традиційних контрактів. Наприклад, два різні судді можуть по-своєму тлумачити традиційний контракт. Їхні тлумачення можуть призвести до прийняття різних рішень і різних результатів. Розумні контракти усувають можливість різних тлумачень. Натомість вони передбачають чітке виконання на основі умов, записаних у коді контракту. Ця точність означає, що за однакових обставин розумний контракт видаватиме однакові результати.

### Загальнодоступні записи {#public-record}

Розумні контракти також стають у пригоді під час аудиту й відстеження. Оскільки розумні контракти Ethereum перебувають у загальнодоступному блокчейні, будь-хто може миттєво відстежити передачу активів та іншу пов’язану інформацію. Наприклад, ви можете перевірити, чи хтось надіслав гроші на вашу адресу.

### Захист конфіденційності {#privacy-protection}

Розумні контракти також можуть захистити вашу конфіденційність. Оскільки Ethereum — це мережа під псевдонімами (ваші транзакції публічно прив’язані до унікальної криптографічної адреси, а не вашої особи), ви можете захистити свою конфіденційність від спостерігачів.

### Видимі умови {#visible-terms}

Нарешті, як і в разі традиційних контрактів, ви можете перевірити умови розумного контракту, перш ніж підписувати його (або іншим чином взаємодіяти з ним). Ще важливіше — публічна прозорість умов контракту означає, що будь-хто може його ретельно перевірити.

## Приклади використання розумних контрактів {#use-cases}

Розумні контракти — це комп’ютерні програми, розташовані в блокчейні. Вони можуть виконуватись автоматично. Ви можете відстежувати їх транзакції, прогнозувати їх функціонування та навіть використовувати їх під псевдонімом. Круто. Але яка від них користь? Що ж, розумні контракти можуть власне робити все те, що й звичайні комп’ютерні програми.

Вони можуть виконувати розрахунки, створювати валюту, зберігати дані, карбувати NFT, надсилати повідомлення та навіть створювати графіки. Ось кілька популярних прикладів із реального світу:

- [Стейблкоїни](/stablecoins/)
- [Створення та розповсюдження унікальних цифрових активів](/nft/)
- [Автоматичний і відкритий обмін валют](/get-eth/#dex)
- [Децентралізовані ігри](/dapps/?category=gaming)
- [Страховий поліс, який виплачується автоматично](https://etherisc.com/)
- [Стандарт, який дає змогу створювати індивідуальні, взаємосумісні валюти](/developers/docs/standards/tokens/)

## Цікавить наочний матеріал? {#visual-learner}

Перегляньте відео від **Finematics** про розумні контракти:

<YouTube id="pWGLtjG-F5c" />

## Додаткові ресурси {#further-reading}

- [Як розумні контракти змінять світ](https://www.youtube.com/watch?v=pA6CGuXEKtQ)
- [Розумні контракти: блокчейн-технологія, яка замінить юристів](https://blockgeeks.com/guides/smart-contracts/)
- [Розумні контракти для розробників](/developers/docs/smart-contracts/)
- [Навчіться створювати розумні контракти](/developers/learning-tools/)
- [Освоєння Ethereum: що таке розумний контракт?](https://github.com/ethereumbook/ethereumbook/blob/develop/07smart-contracts-solidity.asciidoc#what-is-a-smart-contract)
